---
id: 57
title: Tomat och paprikasoppa
date: 2018-08-12T09:08:44+00:00
author: Christian Kjellsson
layout: post
guid: https://mad.savovic.net/?p=57
permalink: /2018/08/12/tomat-och-paprikasoppa/
categories:
  - Mat
  - Uncategorized
---
  * Tomater
  * Paprika
  * Gul lök
  * Passerade tomater
  * Matlagningsgrädde
  * Vitt vin

En riktigt bra soppa är svårslagen, gärna en blåsig hösteftermiddag tillsammans med ett gott bröd och en vällagrad ostbit. Eller varför inte som den perfekta lunchen efter en hurtig långpromenad en mulen sommardag? Testa för all del den här.<!--more-->

Att laga soppa är grymt kul och inspirerande. Det är både enkelt, idiotsäkert och möjligheterna att experimentera och fusionera spännande smaker är egentligen oändliga. Den här soppan må se anspråkslös och enkel ut, men den är både god, enkel och mättande.

Börja med att sätta på ugnen på 180 grader, dela och kärna ur ett par röda paprikor, dela ner en gul lök grovt, ett par tomater och skala ett par rejäla vitlöksklyftor. Lägg alltsammans på en plåt och gnid in grönsakerna ordentligt med olivolja. Salta och peppra, har du tillgång till någon trevlig färsk ört kan den åka med också.

Grönsakerna ska rostas av i ugnen långsamt tills paprikan svartnat i skalet och alla de andra ingredienserna tagit duktigt med färg, vartefter du lägger över de rostade grönsakerna i en kastrull och fyller på med vätska. Här kan man variera sig lite, en skvätt vitt vin funkar förstås, i brist på vin hemma använde jag en deciliter av min hemmakokta ljusa kycklingbuljong (recept kommer, jag lovar). Det ger soppan en tyngd och komplexitet man inte kan fejka med fabriksproducerade glutamatblandningar ettiketerade som buljong och fond.

Tillsätt passerade tomater och någon deciliter grädde innan du mixar soppan slät med stavmixer. Smaka av soppan ordentligt med salt, peppar och socker, och låt den småputtra en stund. Soppan behöver inte redas, tycker du att den är för tjock går det bra att spä den en aning med en skvätt vatten. Glöm dock inte att smaka av soppan på nytt efter varje gång du spätt ut den. Kryddningen är A och O för den här rätten.

Medan soppan puttrar på är det tänkt att du ska hinna göra ett trevligt vitlöksbröd till. Soppa är förhållandevis tråkigt att servera ensamt i en skål utan några som helst tillbehör, en liten klick creme fraiche, ett par räkor, krutonger eller vitlöksbröd är vad som skiljer en bra måltidsupplevelse från en tråkig och enformig.

Finhacka rejält med bladpersilja och riv ett par ordentliga klyftor vitlök ner i rumstempererat smör (riktigt smör, inget fusk). Salta och peppra och pressa ned några droppar citronsaft och en liten skvätt olivolja innan du vispar eller mixar smöret slätt. Skär en baugette i snygga centimetertjocka skivor, skär den lite på snedden så du får långa trevliga snittar. Rippla några skvättar olivolja på en plåt innan du lägger upp brödskivorna och bre på ett rejält lager av vitlökssmöret på varje skiva.

Vitlöksbrödet ska gräddas högst upp i ugnen på nästan 200 grader, håll dock ständigt koll på brödet eftersom det går från perfekt till förkolnat på nolltid. Brödet ska få en gyllebrun ton och knapriga kanter, allt det goda vitlökssmöret ska ha smält in i brödet.

Soppan är färdig att serveras, en enkel men ack så trevlig lunch eller lättare middag. Skulle du mot all förmodan få soppa över till dagen efter har du basen för en pasta i värdsklass, eller varför inte världens bästa Korv Stroganoff. Med en grym tomatsås kommer man långt i köket.